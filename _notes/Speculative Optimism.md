# Speculative Optimism
C’è quindi bisogno di una filosofia _nuova._

E, una nuova filosofia, è una filosofia _speculativa._ Se finora il pensiero contemplativo è stato un pensiero critico, un pensiero speculativo è un pensiero creatore, forza germogliante ed esploratrice. Cos’è una filosofia speculativa?

‹‹Speculare››, nel suo senso etimologico, significa ‹‹guardarsi intorno››: la _specola_ è in prima istanza il luogo dal quale l’osservazione è privilegiata, quel luogo da cui si riesce a vedere tutto. _Specola_ è anche un antico nome per indicare gli osservatori astronomici: quale miglior esempio dello sguardo di chi esplora, cerca, brama; quello sguardo alla ricerca di altri pianeti, di altre forme di vita, di altri sguardi? Le differenze tra la contemplazione e la speculazione è che lo sguardo che specula non è _solo_ uno sguardo: è un’azione, è un movimento, è una brama. Cercare vuol dire attivarsi, operarsi. E l’umanità scruta il cosmo per capire il proprio posto nell’universo, perché _quod est superius est sicut quod inferius_. D’altra parte, è dall’osservazione del cosmo che nasce la filosofia – la prima domanda sull’arché, sulla provenienza di tutto ciò che esiste. Allo stesso modo, lo _speculum_ è sia la lente del telescopio che esplora nuovi orizzonti – come affermava Konstantin Tsiolkovsky, altra guida in questo nostro viaggio, «la Terra è la culla della mente, ma non si può vivere nella culla per sempre» –, ma anche lo specchio tramite cui guardiamo noi stessi. Non a caso quel tipo di specchio che restituisce allo sguardo la figura intera è chiamato _psiche_: per guardare dentro di noi, dobbiamo volgere lo sguardo all’esterno. Lo specchio è dunque uno dei simboli preferiti dalla filosofia: questa è infatti riflessione del mondo, in entrambi i sensi del genitivo. Abbandonando lo sguardo contemplativo, una filosofia speculativa è una _filosofia dal futuro_: una filosofia, cioè, che rende possibile il radicalmente nuovo tramite l’azione, che non cerca la verità nel passato ma che la rende possibile nel futuro. Una filosofia che, dal futuro, ci raggiunge per spingerci avanti attraverso nuovi meravigliosi mondi.

L’adagio vuole che sia più facile immaginare la fine del mondo che la fine del capitalismo; allora la pratica di immaginare il futuro è essenzialmente rivoluzionaria: dobbiamo immaginare di più, immaginare meglio. I filosofi empiristi hanno spesso affermato che non c'è nulla nella mente che non sia stato prima nei sensi. Se è vero, questo principio significa la fine, non solo dell'Utopia come forza, ma più in generale della fantascienza e della speculazione. Quando Omero diede vita all'idea della Chimera, non fece altro che unire in un solo animale parti che appartenevano ad animali diversi: la testa di un leone, il corpo di una capra e la coda di un serpente. Affermare così che anche le nostre immagini mentali più selvagge, le visioni più recondite di futuro sono solo collage di esperienze, costruzioni fatte di pezzi del qui e ora, significa, a livello sociale, che la nostra immaginazione è ostaggio dei nostri modi di produzione. Da un lato questo è sicuramente vero: siamo esseri situati e non dobbiamo pensare nemmeno alla nostra psicologia come una forza immateriale. Dunque, questa visione suggerisce che nel migliore dei casi l'utopia può servire allo scopo negativo di renderci più consapevoli della nostra prigionia ideologica, e che quindi le migliori utopie sono quelle che falliscono in modo completo, come ha a volte sostenuto Frederic Jameson. D’altro lato, però, anche nella mera combinatoria vi è una potente brama emancipatrice: il _nuovo,_ il _glitch –_ quello che alcuni filosofi hanno chiamato l’Evento – è una realtà possibile e che ha una forza concreta, bisogna solamente saperla incanalare. Come ricorda Michael Camille, un famoso storico del medioevo, non dobbiamo affatto pensare all'immaginazione solo come ad una facoltà cognitiva derivante da quella zona privilegiata nella parte anteriore del cervello che è peculiare degli esseri umani, più vicina agli occhi e quindi strettamente legata alla visione; piuttosto, dobbiamo pensare all’immaginazione anche come una ad forza che può effettivamente _creare_ forme. Lo studioso polacco del XIII secolo Witelo sosteneva che l'immaginazione, essendo un intermediario tra la mente e la materia, permetteva ai demoni di accoppiarsi con gli esseri umani, poiché ciò che veniva percepito nella fantasia era, in alcuni casi, reale. Per questa ragione, le donne incinte erano esortate a non guardare le scimmie o anche a pensare a cose mostruose, per evitare che la loro immaginazione impregnasse la loro prole con forme orribili. Così l’immaginazione diventa una forza creatrice, simile all’evoluzione creatrice di Bergson, o – più accuratamente – alla selezione naturale darwiniana e alle sue _infinite forme:_

È interessante contemplare una rigogliosa ripa fluviale, coperta di molte piante appartenenti a molti tipi, con gli uccelli che cantano tra i cespugli, i diversi insetti che svolazzano intorno e con i vermi che strisciano nel terreno umido, e riflettere che queste forme dalla struttura così complessa, tanto differenti le une dalle altre e dipendenti le une dalle altre in modo talmente complicato, sono state tutte prodotte dalle leggi che operano attorno a noi. [...] Dunque dalla guerra della natura, dalla carestia e dalla morte, nasce la cosa più alta che si possa immaginare: la produzione degli animali più elevati. _Vi è qualcosa di grandioso in questa concezione della vita, con le sue molte capacità, che inizialmente fu data a poche forme o ad una sola e che, mentre il pianeta seguita a girare secondo la legge immutabile della gravità, si è evoluta e si evolve, partendo da inizi così semplici, fino a creare infinite forme estremamente belle e meravigliose._

Il classico paradosso dei viaggi nel tempo, nell’immaginario comune, vuole che alterare un minimo dettaglio nel passato può distruggere il presente. Ma quanti di noi credono che alterare un minimo dettaglio nel presente possa cambiare radicalmente il futuro? La rivelazione speculativa, in questo senso, consiste nel capire che non c’è un modo in cui le cose devono andare, esistono solo i vari percorsi che gli eventi possono seguire, sta a noi agire per determinare il flusso, o ne saremo determinati. Al _mythos_ e al _logos_ voglio proporre un’altra strada: quella della _praxis._ Ripensare la filosofia sulla praxis vuol dire anche abbandonare l’idea contemplativa della verità, a favore di una idea speculativa di verità.

Su cosa fondare dunque nuovamente il pensiero? La mia proposta è la _speranza._ La lente dello sguardo che brama, che cerca nuovi pianeti è la lente della speranza: chi cerca, infatti, _spera_ di trovare. Ecco la differenza tra speculazione e contemplazione. Cercare (speculare) implica un obiettivo: e l’atto sottintende una volontà di realizzarlo. Per questo la speranza è un sentimento intrinsecamente legato all’azione. Curiosamente, la speranza, nota ancora Bloch, non figura nella storia delle scienze, né come essenza psichica né come essenza cosmica. Eppure, la speranza o, se così si preferisce chiamarla, la brama, il sogno, la tensione per il futuro, l’_Utopia,_ è la maggiore forza che ha spinto lo sviluppo dell’essere umano. In questo senso, l’unica filosofia realmente speculativa che sia mai esistita è quella di Marx: è il marxismo, infatti, l’unico sistema di pensiero che permette la creazione del radicalmente nuovo, sottolineando l’importanza della prassi, dell’azione. La vera portata metafisica dell’agency come forza creatrice è stata intuita solamente da Marx.

Quello che una filosofia speculativa – nel senso di una filosofia della _praxis –_ dovrebbe fare è di concepire il nuovo.

Ho deciso di chiamare questa cornice teorica _ottimismo speculativo._ Negli ultimi dieci anni il pessimismo speculativo è stata una delle filosofie più popolari di sempre. Non riesco a comprenderne le ragioni. La filosofa bell hooks, una delle più importanti teoriche del femminismo mai esistite, ha scritto:

Ho iniziato a studiare filosofia perché stavo soffrendo - il dolore dentro di me era così intenso che non potevo continuare a vivere. Sono arrivata alla filosofia disperata, perché volevo comprendere - afferrare ciò che stava accadendo intorno e dentro di me. Soprattutto, volevo far sparire il dolore. Ho visto nella filosofia un luogo di guarigione.

Trovo che questa immagine della riflessione sia sinceramente _bella,_ in un senso primordiale di bellezza; emancipatrice. Il pessimismo speculativo non promette nessuna via di fuga dalla sofferenza, al massimo la giustifica. È, in questo senso, una filosofia facile, _comoda._ Ma una filosofia che non mette in discussione niente, e in particolar modo che non ha il coraggio di mettere in discussione la sofferenza del filosofo, non è una filosofia coraggiosa. C’è bisogno di uscire dai propri limiti, di interfacciarsi col mondo, di rischiare di perdersi. Eppure, aggiunge sempre hooks, ‹‹la filosofia non è intrinsecamente curativa, liberatoria né rivoluzionaria. Bensì, arriva a  svolgere queste funzioni solo quando le chiediamo di farlo e dirigiamo la nostra riflessione verso questi fini››. Essere ottimisti, al giorno d’oggi, significa ignorare la realtà, significa non rendersi conto del mondo circostante. Il sistema metafisico vigente non permette di essere ottimisti. Dunque, c’è bisogno di una radicale cambiamento di metafisica. Una filosofia speculativa, quindi, nel senso in cui ho definito io questa parola, non può che essere una filosofia _ottimista_. Se il futuro è il frutto delle nostre azioni, meglio sperare il meglio, no? Così, l’ottimista non è il gioioso, piuttosto è chi agisce con speranza, un tipo di speranza pratica che si risolve e giustifica l’azione. È questo l’esercizio speculativo che dobbiamo scegliere di praticare tutti insieme. Una famosa citazione di Mark Fisher afferma che una politica emancipatrice deve sempre distruggere l’apparenza di un ordine naturale, deve rivelare che ciò che viene presentato come necessario e inevitabile è una mera contingenza, così come deve far sembrare raggiungibile ciò che prima era ritenuto impossibile. La potenza di immaginare un futuro vero, uno scenario radicalmente altro è proprio questa. Quando parlo ad un amico di questo mio progetto, di voler scrivere una metafisica dell’ottimismo, mi guarda incredulo, tra il divertito e il preoccupato. Mi considera un ingenuo. Poi mi dice ‹‹Non c’è niente di cui essere ottimisti››.  

Non sono d’accordo. Spero, con questo libro, di darvi delle ragioni convincenti per pensare il contrario.

Citando un verso di una famosa poesia di Vladimir Majakovskij, ‹‹Bisogna strappare la gioia ai giorni futuri››. Ma, nelle parole di Netti, la protagonista del romanzo Stella Rossa di Aleksandr Bogdanov: «Per intraprendere la lotta dobbiamo conoscere il futuro. È per questo motivo che ti trovi qui».

## more in depth
[[future]]

#future #optimism 
