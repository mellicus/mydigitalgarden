# Philosophy from the Future

Tutti gli esseri, per natura, desiderano conoscere _il futuro_.

Lo desideravano i greci, che si recavano a Delfi per consultare l’oracolo, e lo desideravano i profeti cristiani, che annunciarono la venuta del regno. Lo desideravano gli egizi, che veneravano Thot, e lo desiderava Aristotele, che scrisse il _de divinatione per somnum._ Nulla, un tempo, veniva fatto senza prima interrogare un indovino. Così i membri dell’antica dinastia Qin, come gli Zhou prima di loro, si affidavano all’_I Ching_ (易經) per prendere decisioni che avrebbero segnato la storia del loro popolo. Allo stesso modo, i grandi imperatori romani e persiani si circondavano di chiaroveggenti, occhi e bocche dal futuro, per guidarli nelle loro gesta. Conoscere il futuro era il desiderio dei mistici ebraici e di Keplero e Galilei, entrambi impiegati come astrologi di corte. Conoscere il futuro è l’ingenuo desiderio di ogni bambino e adulto: come sarò da grande? Quando morirò?  

Tutti _gli esseri_, per natura, desiderano conoscere il futuro.

Non solo umani, ma animali e piante, batteri e funghi. Da dove arriverà il prossimo predatore? Dove troverò la prossima preda? Le piante hanno elaborato un complesso sistema chimico di segnalazione del pericolo, per avvertire le altre foglie che qualche insetto sta arrivando per mangiarle, così da aver tempo per attuare una fitta rete di strategie difensive. Lo desiderano i virus e i batteri: dove si troverà maggior nutrimento? L’esistenza _è_ un tentativo di domare il futuro. La conoscenza di ciò che sarà è al contempo obiettivo e presupposto di tutte le attività biologiche e cognitive nel cosmo.

Tutti gli esseri, _per natura,_ desiderano conoscere il futuro. C’è chi crede che la funzione stessa della coscienza sia quella afferrare quest’inafferrabile. Sto parlando di psicologhe e psicologi, neurologhi, filosofe e scienziati rispettati, non cialtroni. Nelle scienze cognitive questa ipotesi viene chiamata _predictive processing_, processi predittivi. L’ipotesi può essere fatta risalire a Francisco Varela e Humberto Maturana, scienziati cileni, che pubblicarono nel 1972 _Autopoiesi e Cognizione,_ e fu poi ripresa e magistralmente espansa dal neuroscienziato inglese Karl Friston e al suo _principio di energia libera._  L’idea che c’è alla base è che il cosmo è un’entità estremamente caotica. Pensateci: ogni giorno, ogni _secondo,_ accadono infinite cose. Vivere, sopravvivere in un ambiente così imprevedibile deve essere difficilissimo. Cataclismi, predatori e inquinamento, complesse reazioni chimiche e biologiche. I primi esseri biotici erano esposti ad una quantità di rischi inimmaginabili, la perturbabilità della loro esistenza era al limite. Così, dice la teoria, i cervelli e la coscienza si sono evoluti come meccanismi predittivi: essere coscienti non significa altro che cercare di conoscere cosa accadrà nel breve futuro, così da anticiparlo e domare l’incertezza. Conoscere il futuro per sopravvivere.

Essere coscienti, per natura, significa desiderare di conoscere il futuro; conoscere il futuro è un desiderio _cosmico._

C’è quindi un forte legame – spesso ignorato – tra futuro e coscienza, tra possibilità e speculazione, tra cosmo e desiderio. Dunque, a metà tra un manuale di divinazione e un trattato metafisico, tale nesso sarà il tema di queste pagine: incredibilmente, non appena si comprende appieno la portata di questa relazione, si apre un immenso abisso di riflessione filosofica inesplorata.   

Tutti gli esseri, per natura, desiderano conoscere il futuro. E dunque, che futuro ci aspetta?

I nostri, sono tempi catastrofici. Nel migliore dei casi, il disastro climatico è imminente; nel peggiore, il punto di non ritorno è già passato. Allo stesso tempo, il mondo si trova ad affrontare una pandemia epocale, ed è diretto verso un periodo di grande crisi economica e politica. Le cose non sembrano affatto migliorare nel breve futuro: negazionismo climatico, negazionismo pandemico, complottismo sono i temi che vanno per la maggiore. In altre parole, da qualche anno, praticamente ovunque, milioni di persone si stanno inconsapevolmente preparando al peggio. Nella testa degli esseri umani la prospettiva del disastro è immanente e così psicologicamente intollerabile che il cervello si sgretola, collassa: non è in grado di sostenerla. Sappiamo che il mondo verrà presto annichilito e dunque negare il collasso sembra l’unica forma di vita possibile. C’è chi parla di un ritorno a una nuova epoca oscura: il tradizionalismo, il fondamentalismo e le politiche regressive delle nuove destre stanno corrodendo l’età contemporanea dall’interno, limitandone le forze propulsive – piegando i mezzi tecnologici a fini militari, propagandistici e repressivi. Fenomeni climatici estremi, epidemie, eserciti che premono ai confini delle terre libere, corporazioni di avidi mercanti, crisi finanziarie, paranoie apocalittiche partorite da culti millenaristi… sono le piaghe divine che si abbattono su un pianeta martoriato. Le forze che governano i nostri tempi carichi di conflitti sono bigottismo e superstizione. In ogni parte del globo, i movimenti reazionari invocano la chiusura dell’epoca moderna e il ritorno a varie configurazioni precedenti. Non stupisce, dunque, la fascinazione del dibattito filosofico contemporaneo per un certo tipo di pessimismo filosofico. Gettato in questo mondo senza alcun avvertimento, l’essere umano si ritrova a dover affrontare una complessità ben oltre le sue capacità di comprensione, dei problemi probabilmente insormontabili che lo porteranno a morte certa, all’estinzione, non senza prima aver vissuto la sua vita intera in un sistema economico il cui unico scopo è quello di condannarlo al lavoro eterno, mungendone il nettare vitale, spremendo il corpo per ogni piccola goccia di guadagno, togliendogli qualsiasi forza creativa, qualsiasi giorno lieto della sua vita fino a lasciarlo spolpato in vecchiaia, sputandolo via quando ormai della sua vita non può far più niente. Tutto questo, per generare una ricchezza di cui lui o lei non godrà mai. Trapiantato in questo ambiente che non è per nulla simile a quello per cui l’umano si è evoluto, la sua unica speranza sembrerebbe la morte. Inevitabilmente, si arriva alla comprensione che l’esistenza è priva di senso, l’unico scopo di esserci è riprodursi e generare nuova vita priva di senso e ricolma di sofferenza, in un cieco e orrido procreare che in tempi cosmici rimarrà comunque intrappolato nel dolceamaro abbraccio della morte. Nel cosmo c’è solo competizione, competizione per la sopravvivenza, competizione per la riproduzione, competizione per quel lavoro che ti darà due spiccioli in più per poterti permettere quella vacanza di tre giorni in estate, competizione per lo status. Competizione che ti condurrà alla morte stressato, senza una comunità.

Lupo tra gli uomini-lupo.

Mai come ora c’è quindi bisogno di pensare un futuro alternativo, migliore, mai come ora c’è bisogno di lasciar fluire idee e speculazioni, di generare nuove forme di vita, nuove visioni radicali, nuovi modi di essere. Così, alla ricerca di una visione lisergica che abbia il potere di manifestare davanti a noi un’idea attraente di futuro, mi butto nella ricerca filosofica: chi, se non la filosofia, la speculazione incontrollata, libidinale, può fornirci un’ancora di salvezza? Eppure, incredulo, ogni libro, ogni testo che leggo sembra ignorare la questione. Dai classici dei colossali pensatori della tradizione occidentale, agli articoli su blog remoti ed esoterici, la questione sembra essere evanescente. Una domanda, quindi, rimane sempre più impressa nella mia mente, marchiata a fuoco, sanguinante, una cicatrice cognitiva. Diventa assordante, non riesco a pensare ad altro: _come mai la filosofia non si è mai occupata del futuro?_

La letteratura straborda di opere sul futuro, al punto in cui esiste un genere interamente dedicato alla questione, la _speculative fiction._ L’arte ancor di più: disciplina cosmogonica per eccellenza, tutta la sua produzione – si potrebbe dire – è rivolta al futuro. Eppure, la filosofia tace.

Se si volesse delimitare un oggetto o un metodo proprio della filosofia, dare una risposta soddisfacente sarebbe impossibile: non c’è nulla di cui la filosofia non possa occuparsi – e infatti non c’è nulla di cui non si sia occupata, nella sua storia millenaria. Astronomia, psicologia, cosmologia, antropologia, ecologia… i problemi che i pensatori e le pensatrici hanno affrontato hanno dato origine, nel tempo, a infinite discipline che hanno percorso sentieri altrettanto numerosi. Lungi dall’essere morta, come qualcuno spesso sentenzia e qualcun altro più ignorantemente augura, la filosofia è viva oggi più che mai. Eppure, nel suo eterno indagare, è in realtà possibile trovare un argomento – forse l’unico argomento – di cui non si è inspiegabilmente mai occupata: il _futuro._ Ma qual è il senso allora di studiare – anzi – di fare ricerca in filosofia _oggi,_ un’epoca dove la scienza e la tecnologia sembrerebbero molto più utili nel risolvere i problemi del cosmo? La prossima pandemia non sarà curata con le meditazioni stoiche; il surriscaldamento globale non sarà fermato dall’ontologia piatta. La rivoluzione non si fa con i libri.

Durante il mio secondo anno di università, un professore di filosofia morale disse che solitamente si inizia a studiare filosofia quando ci si rende conto di essere entrati in un periodo di crisi – personale, esistenziale, di senso – ma si continua a studiare filosofia quando ci si accorge che l’unica via d’uscita _è la via attraverso._

Sei anni fa, nel 2016, mi sono iscritto alla facoltà di filosofia dopo aver passato qualche tempo in una facoltà di matematica del nord Europa. CONTINUARE UN PO’ LA STORIA??

La prima lezione che seguii iniziò con quella che forse è la metafora più famosa di tutta la storia del pensiero. È buio quando la nottola di Minerva comincia il suo volo. Le ombre si allungano, la notte incombe. _La filosofia arriva sul far della sera._ È Hegel a scrivere queste parole. Quello che vuole dire è che il compito della filosofia è spiegare il mondo: la filosofa è colei che è in grado di vedere l’ordine nel caos, di trasformare il _mythos_ in _logos._ In tempi di confusione esistenziale, la filosofa prende in mano le redini del pensiero, e il suo compito è quello di comprendere e spiegare.

Pare però che la filosofia sia strutturalmente e concettualmente inadeguata ad indagare il futuro, questa terra feconda e meravigliosa: infatti, da quella notte milesiana di duemilaseicento anni fa, la riflessione filosofica si è costantemente posta come _atto contemplativo,_ ossia, come una ricerca della _verità._ La realtà va indagata alla ricerca del suo principio primo, delle regole che la governano. Il pensiero si è così relazionato nei confronti del cosmo così come lo sguardo nei confronti di un paesaggio. La stessa parola _teoria_ può essere fatta risalire al verbo greco _theoreo_, io osservo. Questo implica una concezione di profonda staticità del pensiero rispetto al mondo – una sorta di _guardare ma non toccare_ metafisico – dove la verità è unica, immutabile, da sempre già presente. In una parola: _passata_. Il passato _è_ quel luogo metafisico privilegiato verso cui abbiamo un accesso puramente da spettatori e che è immutabile, unico, e che ha determinato il nostro presente. Il modo filosofico di pensare la verità, al suo nucleo, è dunque lo stesso modo di concettualizzare il passato. Questa è la teoria che voglio sostenere: che il passato e la verità sono stati concettualizzati con la stessa metafora; ed è ora di superarla. La nottola di Minerva ne è, ovviamente, il più chiaro esempio: con questa metafora si vuole dire che la riflessione filosofica sorge solamente quando una civiltà ha oramai compiuto il suo processo di formazione, e dunque si avvia verso il declino. Così, si è sempre inteso che la filosofia non ha il compito di trasformare la società, di determinarla o guidarla, ma di spiegarla, e qualcosa può essere spiegato solo dopo che si è compiuto. In altre parole, un pensiero puramente contemplativo, come è stata la filosofia sinora, è per definizione un pensiero del contemplabile, e cioè del _passato_. L’altro grande esempio di questo modo di porre la riflessione è la teoria della reminiscenza platonica. Per Platone conoscere è _ricordare_; la conoscenza per Platone è _anamnesi_, cioè una forma di ricordo, un riemergere di ciò che esiste da sempre nell’interiorità della nostra anima. Nel Menone, Platone costruisce una teoria per la quale l’anima è immortale e rinasce più volte: pertanto, l’anima umana ha visto la realtà nella sua globalità. Apprendere, allora, consisterà nel ‹‹trarre da sé››, ovvero ricordare le verità già possedute. Questo spirito passatistico trova probabilmente il suo maggior sviluppo nella metafisica della “profondità” portata avanti dalla psicanalisi all’inizio del ‘900. L’inconscio è il paradigma della contemplazione della verità: non vi è modo di sfuggire alle grinfie tentacolari delle esperienze passate, delle stratificazioni morali e culturali del super-Io, dai traumi dell’infanzia. Ancora una volta, la verità del nostro presente è da ricercare nel passato; alla superficialità delle apparenze, va contrapposta una più “vera” natura profonda. Ma perché non è invece possibile rivendicare la superficialità dell'espressione metafisica? Perché ogni trasformazione, ogni preferenza, ogni cambiamento nella persona e nel cosmo devono essere tradotti nel disvelamento di una fantomatica "natura profonda"? Questo è lo stratagemma contemplativo per eccellenza, quello di relegare il momento di verità dell’esistenza in un luogo completamente inaccessibile, verso il quale siamo unicamente passivi, già determinati, non possiamo far altro che teorizzare, cioè guardare.

Dunque, con pochissime eccezioni, probabilmente solo una, nessuna filosofia si è mai veramente posta il compito di indagare il futuro. Da un lato, questo aspetto onnipresente dell’esistenza è infatti quel _luogo_ cui siamo eternamente destinati, quella forza che senza via di scampo ci attira, l’incessante scorrere del tempo ci spinge verso di esso; d’altro canto, però, per questa sua stessa natura di non-ancora, il futuro è ciò di cui non c’è nulla di più ineffabile, è pura potenza, incertezza, apertura totale di possibilità. Ogni istante, nel divenire presente del futuro, nuova realtà viene a crearsi, nuove possibilità si concretizzano, ciò che era solo in potenza diviene atto, l’immateriale diventa materiale, la realtà si materializza e infinite possibilità scompaiono dall’essere. Così il futuro sembra il luogo filosofico per eccellenza, dimora del divenire, della possibilità, della giungla lussureggiante.

Ma che cos’è, precisamente, il _futuro_? Di cosa parlo, quando dico che la filosofia non si è mai occupata del futuro? Questa deve essere un’esagerazione: dopotutto la filosofia si è occupata di tutto nei suoi quasi tremila anni di storia!

Innanzitutto, bisogna dire che il futuro non è semplicemente ciò che deve ancora venire ad essere, il non-ancora. Per futuro non bisogna intendere un semplice dislocamento temporale. In questo senso cronologico, il futuro non esiste se non come concetto limite nella mente degli esseri umani e forse di alcuni animali, ma quando si manifesta non può che essere presente. Tutto il tempo esperito, di fatto, è sempre tempo presente. Così, secondo quest’idea temporale di futuro, quest’ultimo non sarebbe altro che un concetto per indicare quel presente non ancora realizzato, _il presente che sarà_. Ovviamente, per quanto interessante e portatrice di riflessioni filosofiche (prettamente concettuali), quest’idea di futuro non ci interessa. Chiamiamola ‹‹futuro temporale›› o futuro _simpliciter_. Ad essa, vorrei contrapporre il Futuro con l’iniziale maiuscola, o ‹‹futuro ontologico›› o, meglio ancora ‹‹_utopia_››. Tenete a mente quest’ultima parola, perché è quella che utilizzerò più spesso per intendere il Futuro. Per l’utopia, o per il Futuro che dir si voglia, l’esser non-ancora è meramente una condizione necessaria, ma è lungi dall’esser sufficiente ad esaurire la natura del fenomeno. L’utopia è una forza, una _traccia,_ che esiste nel presente che rimanda a una dimensione che non è ma che deve esistere temporalmente e potrà esistere ontologicamente.

Per dirla con le parole del critico letterario Frederic Jameson,

Si potrebbe pensare che l'Utopia, che per natura è intrinsecamente rivolta verso il futuro e il non-ancora, esista in realtà solamente nel presente, sotto forma di desiderio o fantasia. Ma pensarla così è fare i conti senza considerare la natura anfibia dell'essere e della sua temporalità: l'Utopia è, filosoficamente, una traccia, ma dall'altro lato del tempo. L'aporia della traccia è quella di appartenere al passato e al presente contemporaneamente, e quindi di costituire una mescolanza di essere e non-essere completamente diversa dalla categoria tradizionale del Divenire a cui siamo abituati, e dunque una nozione scandalosa per la Ragione analitica. Così, l'utopia, che combina il non-essere del futuro con un'esistenza testuale nel presente, non è meno degna delle archeologie che siamo disposti a concedere alla traccia (Jameson xv-xvi)

Il Futuro è dunque una visione, una epifania, che mostra un mondo a venire, un cosmo diverso, manifestando la contingenza e la più sfrenata possibilità; contemporaneamente, il Futuro è una forza attrattiva: nel momento in cui viene a manifestarsi nel presente si presenta come un’entità che viene _ex nihilo_ per portare a termine la sua esistenza. Per questo ho parlato di filosofia ‹‹_dal››_ futuro e non ‹‹del›› futuro: una vera filosofia utopica non è una semplice riflessione sul concetto di futuro, ma è un impulso che dal futuro si manifesta in noi e che ci attrae con la sua immensa forza creatrice, ci spinge ad agire per realizzare _quel_ futuro.    

Attenzione: esistono innumerevoli utopie nel futuro – ma forse ‹‹esistere›› non è il verbo adatto. Un’utopia, più che esistere, manifesta tracce della sua possibilità: questa è l’unica vera esperienza della contingenza che un essere vivente può avere. Nella coscienza anticipatrice, visionaria, epifanica esiste un reale esperire dell’ordine contingente del cosmo: ogni Futuro, ogni utopia può divenire reale, ma la sua forza attrattiva non basta. C’è anche bisogno di uno sforzo, una messa in _pratica:_ l’essere umano deve agire per realizzare la sua visione. In questo senso una filosofia dal Futuro è anche una archeologia futura: un metodo _scientifico_ di interpretare quei segni, quelle visioni – che se venissero dal passato chiameremmo resti o rovine – e di ricondurle al futuro che preannunciano. Questo tipo di pratica è sempre esistito nella storia umana: astrologia, divinazione, oracoli, sono tutti i modi di indirizzare il presente verso un Futuro a partire da una sua traccia. Una filosofia dal Futuro è in grado di dare una consistenza ontologica e razionalistica a questa pratica.

Ernst Bloch, nella sua monumentale opera ‹‹Il Principio Speranza››, parla della coscienza utopica come di quell’impulso che è nascosto in ogni pulsione umana, che permea l’esistenza cosmica degli esseri: ogni desiderio, volontà, sogno ad occhi aperti, ogni pulsione nasconde al suo interno un anelito utopico nella misura in cui questi sono tutti sforzi relativi ad un futuro migliore. In particolare, Bloch postula l’esistenza di un impulso utopico che governa tutto ciò che nella vita e nella cultura è orientato verso il futuro, e che comprende tutto, dai giochi alle medicine, dai miti all'intrattenimento di massa, dall'iconografia alla tecnologia, dall'architettura all'eros, dal turismo agli scherzi e all'inconscio. In effetti, ne ‹‹Il principio speranza››, Bloch esegue un'indagine senza precedenti delle immagini dei desideri umani e dei loro ‹‹sogni ad occhi aperti››. Il libro inizia da questi ultimi, seguiti da un'esposizione della teoria di Bloch sulla coscienza anticipatrice. Nella terza parte, Bloch applica la sua ermeneutica utopica alle visioni del desiderio che si trovano nella vita ordinaria: dall'aura utopica che circonda un vestito nuovo, le pubblicità, le belle maschere, le riviste illustrate, l'euforia del mercato annuale e del circo, le fiabe, la mitologia e la letteratura di viaggio, i mobili antichi, le rovine e i musei, e l'immaginazione utopica presente nella danza, nell’arte, nel cinema e nel teatro. Lo stimolo che la coscienza utopica mette in moto è la capacità di agire, la _prassi,_ quella che in filosofia viene chiamata _agency._

L’_agency_, questa misteriosa forza che sembra pervadere il cosmo e che è il meraviglioso potere che gli esseri hanno di agire, viene rinchiusa dalla visione contemplativa solo ad alcuni esseri eletti – i soggetti – e comunque confinato al loro intelletto. Il cosmo diventa un’entità _comprensibile,_ e cioè razionalizzabile, ma non modificabile. L’agency però rappresenta il vero paradosso della visione contemplativa: da un lato, ogni essere si vive con un senso intuitivo di libertà e capacità di agire; dall’altro, le scienze dure, senza mai affermarlo esplicitamente, negano comprensibilmente qualsiasi fondamentale libertà d’azione. Tutto è già prestabilito. Il cosmo è deterministico. Una particella non può che seguire le leggi della natura, e così com’è che agisce un animale? Questo suo sentimento di libertà deve essere un’illusione. _Aut aut_ diceva il filosofo danese. O vi è una comparsa miracolosa di _agency_ ad un certo punto dello sviluppo cosmico, comparsa che distrugge l’apparente continuità perfetta della natura; oppure semplicemente ci sbagliamo nel nostro giudizio su noi stessi, abbiamo un pregiudizio, un _bias_ di parte. Ovviamente i miracoli sono tanto inaccettabili quanto impossibili, ne segue che l’essere umano è una creatura imperfetta, che vede intenzioni lì dove ci sono solamente istinti predeterminati. E così via i Dennett e i Dawkins, scienziati rispettabili – geni – a negare il sentimento più immediato in favore della pura contemplazione. Il cosmo in una sfera di cristallo. Qualsiasi persona ragionevole non può negare questo determinismo. Dunque, la coscienza diventa il problema più grande, più _difficile_, per la visione contemplativa del mondo: fenomeno evidente in prima persona, evanescente in terza. Il problema però, semmai, è nei presupposti: il problema è _il fondamento_.

La filosofia nasce come _logos,_ come tentativo di comprensione razionale, in contrapposizione al _mythos,_ fondamento inoppugnabile. Però, la dicotomia tra mythos e logos è falsa. La verità è il nuovo mythos, il logos è una pura chimera. L’idea infatti che un’osservazione neutra, disinteressata, sia possibile è un presupposto mitico. Qualsiasi osservazione _è_ già un’interazione. Nella fisica quantistica il principio è noto come _no observation without interaction._ Il semplice atto di osservare modifica la realtà osservata: questo, ovviamente, non va inteso come un principio idealistico – vedremo in seguito come la dicotomia realismo-idealismo sia essa stessa basata su un pregiudizio contemplativo – piuttosto bisogna comprendere che qualsiasi atto fisico, compresa l’osservazione, ha bisogno di realizzarsi materialmente. In fisica questo vuol dire che non è possibile vedere alcun oggetto senza che la luce – un fotone - lo colpisca, e in sistemi molto semplici questo implica una necessaria perturbazione del sistema. In filosofia significa che nessun concetto è approcciabile dal pensiero senza che pregiudizi, esperienze vissute, conoscenze pregresse lo modifichino: siamo esseri _situati_. Riconoscere questo aspetto del cosmo significa invalidare completamente l’approccio contemplativo – accedere al passato significa già modificarlo. Abbiamo piuttosto bisogno non di una verità già data, a cui siamo soggetti; piuttosto abbiamo bisogno di un mondo _a venire_, di esplorare le infinite possibilità che si dipanano dal momento presente, del puro divenire, della pura contingenza. Ernst Bloch, che più di chiunque altri esplorò la dimensione futuribile del pensiero, e dunque sarà per noi una delle guide più importanti in questo viaggio nel tempo, in una delle sue opere più famose scrisse:

‹‹ll principio utopico non è riuscito a sfondare né nel mondo arcaico mitico né nel mondo urbano razionalistico [...] la ragione è sempre la stessa: e cioè che sia il tipo di spirito arcaico-mitico, sia quello urbano-razionalistico sono di carattere contemplativo-idealistico, di conseguenza presuppongono un mondo divenuto  soltanto in quanto passivo e contemplativo, in quanto mondo concluso. [...] Solo un pensiero rivolto al cambiamento è un pensiero del futuro. [...] Soltanto un sapere concepito come teoria-prassi consapevole si rapporta al divenire e a ciò che in esso è decidibile, mentre invece un sapere contemplativo può riferirsi per _definitionem_ soltanto a ciò che è già divenuto››

Come si può ripensare la filosofia alla luce di quanto detto? Userò adesso una parola che ricorrerà spesso all’interno di queste pagine, va quindi compresa per bene: c’è bisogno di un _reincantamento,_ c’è bisogno di _reincantare_ il cosmo_._ La storia di questo concetto non è molto lunga, se la si comprende all’interno dell’intero progresso filosofico occidentale. Viene introdotto dal sociologo Max Weber nel 1919, nella sua opera “La scienza come professione”, dove scrive:

La crescente intellettualizzazione e razionalizzazione non significa dunque una crescente conoscenza generale delle condizioni di vita alle quali si sottostà. Essa significa qualcosa di diverso: la coscienza o la fede che, se soltanto si volesse, si potrebbe in ogni momento venirne a conoscenza, cioè che non sono in gioco, in linea di principio, delle forze misteriose e imprevedibili, ma che si può invece – in linea di principio – dominare tutte le cose mediante un calcolo razionale. Ma ciò significa il _disincantamento del mondo_. Non occorre più ricorrere a mezzi magici per dominare gli spiriti o per ingraziarseli, come fa il selvaggio per il quale esistono potenze del genere. A ciò sopperiscono i mezzi tecnici e il calcolo razionale. Soprattutto questo è il significato dell'intellettualizzazione in quanto tale.

In questo passaggio Weber lamenta qualcosa che a prima vista potrebbe sembrare positivo, e che nessuno si sentirebbe di criticare: l’abbandono di categorie magiche e superstiziose per interpretare la realtà a favore di metodi più scientifici e razionali. Sembra una lamentela assurda, no? In filosofia, spesso, si portano avanti ragionamenti che chiameremmo _bizzarri,_ per usare un eufemismo. Come bisogna approcciarli? Le idee non si incontrano mai nel vuoto, ma sempre in uno spazio di confronto già pregno di informazioni, credenze, giudizi e pregiudizi. Un’aula di filosofia però, come può essere una discussione, un testo, una esplorazione, dovrebbe essere un _safe space._ Uso questo termine in maniera un tantino diversa da quella a cui potreste essere abituati. Nessun antro del pensiero dovrebbe essere impossibile da esplorare: nemmeno quelli che a prima vista potrebbero sembrare pericolosi moralmente o socialmente. Attenzione però: questo non significa legittimare qualsiasi idea riprovevole o sconsiderata: il filosofo e la filosofa, ed uso ora questi termini per indicare chiunque voglia avventurarsi nelle terre del pensiero, non dovrebbero mai abbandonare una certa visione morale globale riguardo la loro attività. Dico solo che le idee, qualsiasi esse siano, vanno incontrate il più neutralmente possibile. La ricerca della verità non è una ricerca se si sa già dove si vuole andare e cosa si vuole rifiutare. In uno spazio sicuro, sotto la guida di un altro pensatore, specialmente se è un gigante come Max Weber, ci si può lasciare andare all’esplorazione di concetti inaspettati, il più delle volte scoprendo meraviglie altrimenti non vedute. Dunque, cosa vuole dirci qui Weber? Il progressivo sviluppo tecnico non ha emancipato l’uomo, piuttosto, ha desacralizzato la vita nel mondo. L’essere umano ha perso miti, rituali, il rapporto con la natura, _lo spirito;_ al suo posto ha guadagnato industrie, città inquinate, sottomissione ad un’economia completamente smaterializzata. Per approfondire il discorso sul disincantamento del mondo potremmo rivolgerci al filosofo italiano Federico Campagna. L’uscita di _Technic & Magic_ di Federico Campagna per Bloomsbury, nel 2018, ha aperto un necessario dibattito sulle criticità della Tecnica e le potenzialità della Magia. Queste due parole indicano, per Campagna, due modi diversi di concettualizzare la Realtà, due strutture che hanno il potere di modellare ciò che è reale - dunque, due modi di fare _worldbuilding_. Partiamo dalla fondazione: che cosa intende Campagna con il termine “metafisica”? La metafisica è l’assiomatica della realtà: «Il luogo in cui si discute di cosa significhi esistere, di quali cose esistono legittimamente, di come esistono, in che relazione sono l’una con l’altra e con i loro attributi e così via». Il livello metafisico stabilisce le condizioni di possibilità del reale e, di conseguenza, di ogni eventuale cambiamento: senza una (ri)definizione di questi parametri del reale è impossibile concepire nuove configurazioni sociopolitiche. Campagna si interroga su quali assunzioni metafisiche siano necessarie per “giustificare” le istituzioni del nostro tempo, quali credenze ontologiche supportino determinate forme economiche, quali forze del pensiero siano mobilitate nel nostro _worldbuilding_. Certi assiomi metafisici, interiorizzati come il destino dei nostri tempi, operano come un processo di creazione di uno specifico universo, che Campagna chiama “cosmogonia”. Il prodotto di questa cosmo-genesi non è la realtà in sé, quanto uno specifico ordinamento, risultato di un atto di ordine sopra il caos. La metafisica Tecnica viene quindi associata ad una visione del mondo come un insieme di risorse da sfruttare, di obiettivi da raggiungere, di misure da operare. Prima di essere, il mondo deve funzionare. La Tecnica ci svela dunque il mondo come un insieme di cose riducibili al loro valore strumentale: valore che verrà deciso dal suo ruolo all’interno di uno specifico apparato produttivo, che a sua volta è ridotto alle sue capacità di espansione, alla sua possibilità di crescere all’infinito; le cose esistono perché servono. Possono essere dunque sfruttate, utilizzate, ma per che cosa? Campagna intuisce che per fondare una tale ontologia è necessario uno specifico concetto di causalità: le cose servono, funzionano perché producono qualcos’altro. A può produrre B, dunque A ha dignità di esistenza. La causalità è ridotta ad una funzione produttiva più che creativa, al riprodursi dell’esistente più che all’apparire di qualcosa di nuovo. Come Weber, anche Campagna, sulla scia di Husserl, di Silvia Federici e di molti altri, teorizza una certa perdita di senso del mondo della tecnica. A questa distopia, viene contrapposto il sistema della magia. Il filosofo italiano sceglie e sviluppa il senso “terapeutico” della parola “magia”, con un riferimento al lavoro del grande antropologo e etnologo italiano Ernesto De Martino: ben lontano dai significati che circondano la parola nel nostro immaginario, per De Martino — Campagna cita l’opera “Il mondo magico” — storicamente il ruolo di sciamani e stregoni nelle società arcaiche è stato proprio quello di superare la perdita di orizzonti di senso che ha attraversato la storia di molte comunità. Per esempio, quando la modernità ha raggiunto certe aree rurali dell’Italia, è sembrato che l’armonia delle cose fosse perduta per sempre, che le relazioni tra esseri umani e natura si fossero disgregate e che nulla avesse più senso. Questo stato di _krisis_ è stato affrontato non limitandosi ai problemi dell’individuo ma individuando nuovi frame, nuove cornici che dessero un senso a quanto succedeva. Attraverso un sistema di realtà come quello tecnico, sono molte le ferite che il nostro mondo sta accumulando, dalle quali possono prendere vita orrori vecchi e nuovi. Per non farsi lacerare, occorre poter agire nel qui e ora, senza aspettare passivamente la rivoluzione. La magia di Campagna è una magia radicalmente anarchica e autonoma, un’affermazione della potenza della vita al di là delle sovrastrutture. La forza di questo aspetto del libro è la definizione di una vera cura del sé e del mondo che rovescia il frame in cui siamo gettati a vivere.

Possiamo fare a meno di un sistema metafisico che non comprenda la tecnica? Sembra difficile dal momento che un aspetto della natura della specie umana ha conseguito il suo sviluppo a partire dalla rivoluzione del pollice opponibile e tutto quel che ne è conseguito con l’età della pietra, la costruzione di utensili, la scrittura. Al contrario bisognerà asservire la tecnica e la produzione tecnologica alla magia, reintegrare all’interno dell’impostazione metafisica dopo aver attraversato un processo di _reincantamento_, una trasformazione che ri-orienta il _telos_ dalla catastrofe del regno tecnico al fronte dell’utopia. Come scrive un altro filosofo italiano, Federico Vercellone: ‹‹Il reincantamento costituisce una sorta di strategia dell’immagine che ci consente di edificare nuovamente luoghi esteticamente connotati nell’enorme perimetro, per dirla con Marc Augé, dei non–luoghi››. Questo significa anche creare luoghi “magici”, “alchemicamente reincantati” di incontro e di ricreazione delle culture. Si tratterebbe di luoghi che costituiscono un nuovo coagulo di appartenenze che viene “inventato” attraverso il medium dell’immagine, vero e proprio modello di innovazione creativa e tecnologica. _Reincantamento_ significa dunque restituire e ripristinare una cultura delle appartenenze nell’universo del disincanto del mondo. E farlo significa anche tuttavia rendersi edotti che queste appartenenze sono costantemente mediate da un intervento tecnologico che ha un valore sostanziale per il loro realizzarsi. Il medium tecnologico diviene assolutamente centrale per ristabilire quelle appartenenze che la tecnologia stessa, in un’altra versione, aveva esautorato con un’opera di sradicamento che aveva costituito il suo sigillo di riconoscimento – come, ad esempio, fa l’antropologo Alfred Gell in The Technology of Enchantment and the Enchantment of Technology – che considera l’arte come una via di fuga dal disincanto se intesa come reincantamento della tecnologia.  Inoltre, come suggerisce indirettamente il filosofo cinese Yuk Hui, il modo in cui Campagna pone il binomio tecnica/magia è già sbagliato: non si può contrapporre la tecnica alla magia, perché ogni cosmogonia tecnica è già una cosmogonia magica. Quello che va fatto è trovare una nuova _cosmotecnica_, ossia va reincantata la tecnica, va trovato un uso terapeutico della tecnica. La soluzione non può essere riassiomatizzare magicamente il reale, cosa che puzza di idealismo e che non coglie la vera natura della tecnica. Questo risponde anche al problema della magia in Campagna: che cos’è? non è chiarissimo: la tecnologia non può essere rifiutata, deve essere usata in maniera emancipatoria (come, ad esempio, suggeriscono il femminismo glitch, lo xenofemminismo, il filosofo Paul Preciado, oppure l’utilizzo di tecnologie come CRISPR).

E per usare in maniera emancipatoria la tecnologia è necessaria una sua ri-programmazione al di là degli stilemi metafisici della Tecnica. Ancora, il mondo della magia, in Campagna, è un mondo autonomo, in senso politico. Da questo però scaturisce che il rapporto magico col mondo è un rapporto personalistico, individuale, che può essere collettivo ma che non lo è necessariamente. La metafisica magica, in conclusione, si configura come un modo di vivere bene con il mondo nonostante la catastrofe. Ciò che io propongo, invece, è un processo reale di reincanto del mondo che non può non essere collettivo. Il reincantamento è una _prassi_ e come tale è dolorosa. Infine, bisogna sfuggire al richiamo idealista che fa da sfondo a tutto questo discorso sulla tecnica e sulla magia. Quello che ci serve è un nuovo modo di intendere l’engagement delle agentività con il mondo. Un engagement che deve essere realista. Un engagement della _partecipazione_.

#optimism 